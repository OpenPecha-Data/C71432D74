༄༅། །བདེན་བཞིའི་རྣམ་བཞག་སྙིང་པོར་དྲིལ་བ་ཐར་འདོད་ཡོངས་ཀྱི་འཇུག་ངོགས་བཞུགས།
སྨྲ་བའི་སེངྒེ་ཟུར་ཕུད་ལྔ་བ་དང༌། །རྒྱལ་བའི་རྒྱལ་ཚབ་མི་ཕམ་བླ་མའི་ཞབས། །དད་པའི་སེམས་ཀྱིས་སྤྱི་བོར་རབ་མཆོད་དེ། །བདེན་བཞིའི་རྣམ་བཞག་ཉུང་ངུའི་ཚིག་གིས་སྤྲོ། །ཐར་འདོད་རྣམས་ཀྱིས་བསླབ་བྱ་བདེན་པ་བཞིའི་ནང་ཚན། སྡུག་བསྔལ་བདེན་པའི་མཚན་གཞི་གང་ཞེ་ན། མ་དག་པའི་སྣོད་དང་མ་དག་པའི་བཅུད་གཉིས་པོའོ། །སྡུག་བསྔལ་བདེན་པའི་མཚན་ཉིད་གང་ཞེ་ན། རང་རྒྱུ་ཀུན་འབྱུང་བདེན་པ་ལས་སྐྱེས་པའི་ཆ་ནས་བཞག་པའི་ཟག་བཅས་ཀྱི་སྤང་བྱའི་རིགས་སུ་གནས་པའོ། །སྡུག་བསྔལ་གྱི་ངོ་བོའི་དབྱེ་བ་གང་ཞེ་ན། འགྱུར་བའི་སྡུག་བསྔལ་དང༌། སྡུག་བསྔལ་གྱི་སྡུག་བསྔལ་དང༌། ཁྱབ་པ་འདུ་བྱེད་ཀྱི་སྡུག་བསྔལ་རྣམས་སོ། །འགྱུར་བའི་སྡུག་བསྔལ་གང་ཞེ་ན། ཚོར་བ་བདེ་བའོ། །སྡུག་བསྔལ་གྱི་སྡུག་བསྔལ་གང་ཞེ་ན། ཚོར་བ་སྡུག་བསྔལ་བའོ། ཁྱབ་པ་འདུ་བྱེད་ཀྱི་སྡུག་བསྔལ་གང་ཞེ་ན། ཟག་པ་དང་བཅས་པའི་ཉེར་ལེན་གྱི་ཕུང་པོའོ། །སྡུག་བསྔལ་གྱི་རྣམ་པའི་དབྱེ་བ་གང་ཞེ་ན། མི་རྟག་པ་དང་། སྡུག་བསྔལ་བ་དང་། བདག་མེད་པ་དང་། སྟོང་པའོ། །མི་རྟག་པའི་རྣམ་པ་གང་ཞེ་ན། སྐད་ཅིག་མའོ། །སྡུག་བསྔལ་བའི་རྣམ་པ་གང་ཞེ་ན། ལས་ཉོནགྱི་གཞན་དབང་དུ་གྱུར་བའི་ཕུང་པོ་ལྔའོ། །བདག་མེད་པའི་རྣམ་པ་གང་ཞེ་ན། ངོ་བོར་གྱུར་པའི་བདག་གིས་སྟོང་པའི་དེའོ། །སྟོང་བའི་རྣམ་པ་གང་ཞེ་ན། དབང་བསྒྱུར་བའི་བདག་དོན་གཞན་གྱིས་སྟོང་བའི་དེའོ། །སྡུག་བསྔལ་གྱི་བདེན་པ་ནི་ཤེས་པར་བྱ་བ་སྟེ། ཇི་ལྟར་རླུང་ངམ་མཁྲིས་པའམ་བད་ཀན་ནམ་འདུས་པའི་ནད་བྱུང་བའི་མིས་དེ་ཤེས་པར་བྱ་བ་བཞིན་ནོ། །ཀུན་འབྱུང་བདེན་པའི་མཚན་གཞི་གང་ཞེ་ན། ལས་དང་ཉོན་མོངས་པའོ། །ཀུན་འབྱུང་བདེན་པའི་མཚན་ཉིད་གང་ཞེ་ན། རང་འབྲས་སྡུག་བདེན་སྐྱེད་བྱེད་ཀྱི་ཆ་ནས་བཞག་པའི་ཟག་བཅས་ཀྱི་སྤང་བྱའི་རིགས་སུ་གནས་པའོ། །ཀུན་འབྱུང་གི་ངོ་བོའི་དབྱེ་བ་གང་ཞེ་ན། དགེ་བ་དང༌། མི་དགེ་བ་དང་ལུང་མ་བསྟན་གྱི་ལས་དང་། འདོད་ཆགས་དང་། ཞེ་སྡང་དང་། གཏི་མུག་སྟེ་ཉོན་མོངས་པའོ། །ཀུན་འབྱུང་གི་རྣམ་པའི་དབྱེ་བ་གང་ཞེ་ན། རྒྱུ་དང་། ཀུན་འབྱུང་དང་། རབ་སྐྱེ་དང་། རྐྱེན་གྱི་རྣམ་པའོ། །རྒྱུ་གང་ཞེ་ན། སྡུག་བསྔལ་གྱི་རྩ་བར་གྱུར་པའི་སྲེད་པ་ལྟ་བུའོ། །ཀུན་འབྱུང་གི་རྣམ་པ་གང་ཞེ་ན། སྡུག་བསྔལ་ཡང་ཡང་སྐྱེད་པའི་སྲེད་པ་ལྟ་བུའོ། །རབ་སྐྱེའི་རྣམ་པ་གང་ཞེ་ན། སྡུག་བསྔལ་ཤུགས་དྲག་ཏུ་སྐྱེད་པའི་སྲེད་པ་ལྟ་བུའོ། །རྐྱེན་གྱི་རྣམ་པ་གང་ཞེ་ན། སྡུག་བསྔལ་གྱི་ལྷན་ཅིག་བྱེད་པའི་སྲེད་པ་ལྟ་བུའོ། །ཀུན་འབྱུང་གི་བདེན་པ་ནི་སྤང་བྱ་སྟེ། ཇི་ལྟར་ནད་གང་ཡང་རུང་བའི་རྒྱུ་སྤང་བྱ་ཡིན་པ་བཞིན་ནོ། །འགོག་པའི་བདེན་པའི་མཚན་གཞི་གང་ཞེ་ན། སྡུག་ཀུན་གཉིས་ཀྱི་བྲལ་འབྲས་ལྟ་བུའོ། །འགོག་བདེན་གྱི་མཚན་ཉིད་གང་ཞེ་ན། རང་རྒྱུ་ལམ་བདེན་བསྒོམ་སྟོབས་ཀྱིས་ཐོབ་པའི་བྲལ་འབྲས་སོ། །འགོག་བདེན་གྱི་ངོ་བོའི་དབྱེ་བ་གང་ཞེ་ན། བརྡའི་འགོག་པ་དང་། དོན་དམ་པའི་འགོག་པའོ། །བརྡའི་འགོག་པ་གང་ཞེ་ན། སོ་སོའི་སྐྱེ་བོའི་རྒྱུད་ཀྱི་ཉོན་མོངས་ཅི་རིགས་རེ་ཞིག་གི་བར་དུ་མི་སྐྱེ་བར་བྱས་པའི་ཆའོ། །དོན་དམ་པའི་འགོག་པ་གང་ཞེ་ན། འཕགས་རྒྱུད་ཀྱི་སྤང་བྱ་ཅི་རིགས་གཏན་མེད་དུ་བྱས་པའི་ཆའོ། །འགོག་བདེན་གྱི་རྣམ་པའི་དབྱེ་བ་གང་ཞེ་ན། འགོག་པ་དང་། ཞི་བ་དང་། གྱ་ནོམ་དང་། ངེས་འབྱུང་གི་རྣམ་པའོ། །འགོག་པའི་རྣམ་པ་གང་ཞེ་ན། སྡུག་བསྔལ་གྱི་བྲལ་འབྲས་སོ། །ཞི་བའི་རྣམ་པ་གང་ཞེ་ན། ཀུན་འབྱུང་གི་བྲལ་འབྲས་སོ། །གྱ་ནོམ་པའི་རྣམ་པ་གང་ཞེ་ན། ཕན་བདེའི་ངོ་བོར་གྱུར་བའི་འཕགས་རྒྱུད་ཀྱི་དེའོ། །ངེས་འབྱུང་གི་རྣམ་པ་གང་ཞེ་ན། འཁོར་བ་ལས་ཐར་བའི་དེའོ། །འགོག་བདེན་ནི་ཐོབ་བྱ་སྟེ་ནད་མེད་པའི་བདེ་བ་ཐོབ་བྱ་ཡིན་པ་དང་འདྲའོ། །ལམ་བདེན་གྱི་མཚན་གཞི་གང་ཞེ་ན། འཕགས་རྒྱུད་ཀྱི་མཁྱེན་པའོ། །ལམ་བདེན་གྱི་མཚན་ཉིད་གང་ཞེ་ན། རང་འབྲས་འགོག་བདེན་ཐོབ་བྱེད་ཀྱི་ཐབས་སུ་གྱུར་བའི་འཕགས་རྒྱུད་ཀྱི་མངོན་རྟོགས་སོ། །ལམ་བདེན་གྱི་ངོ་བོའི་དབྱེ་བ་གང་ཞེ་ན། མཐོང་ལམ་དང་། སྒོམ་ལམ་དང་། མི་སློབ་པའི་ལམ་མོ། །ལམ་བདེན་གྱི་རྣམ་པའི་དབྱེ་བ་གང་ཞེ་ན། ལམ་དང་། རིགས་པ་དང༌། སྒྲུབ་པ་དང་། ངེས་འབྱིན་གྱི་རྣམ་པའོ། །ལམ་གྱི་རྣམ་པ་གང་ཞེ་ན། ཐར་བར་བགྲོད་པའི་འཕགས་རྒྱུད་ཀྱི་དེའོ། །རིགས་པའི་རྣམ་པ་གང་ཞེ་ན། ཉོན་མོངས་པའི་གཉེན་པོར་གྱུར་བའི་དེའོ། །སྒྲུབ་པའི་རྣམ་པ་གང་ཞེ་ན། སེམས་ཀྱི་གནས་ལུགས་ཕྱིན་ཅི་མ་ལོག་པར་སྟོན་པའི་དེའོ། ངེས་འབྱིན་གྱི་རྣམ་པ་གང་ཞེ་ན། གཏན་བདེ་འཁོར་བར་མི་ལྡོག་པའི་གནས་སུ་འཁྲིད་པར་བྱེད་པའི་འཕགས་རྒྱུད་ཀྱི་རྣལ་འབྱོར། ལམ་བདེན་ནི་ཉམས་སུ་བླང་བྱ་སྟེ། ཇི་ལྟར་སྨན་བསྟེན་པར་བྱ་བ་དང་འདྲའོ། །ཁ་ཅིག་ན་རེ། ཀུན་འབྱུང་རྒྱུར་གྱུར་བའི་འབྲས་བུ་ཡིན་ན། སྡུག་བདེན་ཡིན་པས་ཁྱབ་ཟེར་ན། ལྷས་སྦྱིན་གྱི་རྒྱུད་ཀྱི་འདོད་ཆགས་ཀྱི་རྟོག་པ་སྔ་མའི་ཕྱི་ལོགས་སུ་བྱུང་བའི་རྗེ་བཙུན་བྱམས་པའི་རྒྱུད་ཀྱི་བྱང་ཆུབ་ཀྱི་སེམས་ཆོས་ཅན། སྡུག་བདེན་ཡིན་པར་ཐལ། ཀུན་འབྱུང་རྒྱུར་གྱུར་བའི་ འབྲས་བུ་ཡིན་པའི་ཕྱིར། འདོད་ན། དེ་ཆོས་ཅན། སྡུག་བདེན་མ་ཡིན་པར་ཐལ། ལམ་བདེན་ཡིན་པའི་ཕྱིར། །རྟགས་མ་གྲུབ་ཟེར་ན། དེ་ཆོས་ཅན། དེར་ཐལ། ཁྱོད་འཕགས་རྒྱུད་ཀྱི་མཁྱེན་པ་ཡིན་པའི་ཕྱིར། འགའ་ཞིག་ན་རེ། ཚོར་བ་ཡིན་ན་སྡུག་བསྔལ་ཡིན་པས་མ་ཁྱབ་སྟེ། ཚོར་བ་བདེ་བ་ཆོས་ཅན། ཚོར་བ་ཡིན་པ་གང་ཞིག་སྡུག་བསྔལ་མ་ཡིན་པའི་ཕྱིར་ཟེར་ན། ཚོར་བ་བདེ་བ་ཆོས་ཅན། སྡུག་བསྔལ་ཡིན་པར་ཐལ། མདོ་ལས། གང་ཅི་ཚོར་བ་ཡང་རུང་སྟེ་སྡུག་བསྔལ་བའོ། །ཞེས་གསུངས་པ་གང་ཞིག །ཁྱོད་ཚོར་བ་ཡིན་པའི་ཕྱིར། ལ་ལ་ན་རེ། སྣོད་བཅུད་གཉིས་པོ་གང་རུང་ཡིན་ན་སྡུག་བསྔལ་ཡིན་པས་ཁྱབ་ཟེར་ན། སངས་རྒྱས་རང་སྣང་ལས་གྲུབ་པའི་སྣོད་དང་ལོངས་སྐུ་ཆོས་ཅན། དེར་ཐལ། དེའི་ཕྱིར། ཕལ་ཆེར་ན་རེ། སྡུག་བསྔལ་ཡིན་ན་ཀུན་འབྱུང་ཡིན་པས་ཁྱབ་ཟེར་ན། རྡོ་ཆོས་ཅན། ཀུན་འབྱུང་ཡིན་པར་ཐལ། སྡུག་བདེན་ཡིན་པའི་ཕྱིར། གཞན་དག་ན་རེ། འགོག་ལམ་གཉིས་ལ་གཞི་མཐུན་ཡོད་ཟེར་ན། འདུས་བྱས་དང་འདུས་མ་བྱས་ཀྱི་ཆོས་ལ་གཞི་མཐུན་ཡོད་པར་ཐལ། འགོག་བདེན་དང་ལམ་བདེན་གཉིས་དེ་ཡིན་པའི་ཕྱིར། འདོད་ན། དེ་ལ་གཞི་མཐུན་མེད་པར་ཐལ། རྟག་མི་རྟག་གཉིས་འགལ་བ་ཡིན་པའི་ཕྱིར། དེ་གཉིས་འདུས་བྱས་དང་འདུས་མ་བྱས་ཡིན་པ་རྟགས་མ་གྲུབ་ཟེར་ན། ངོ་བོ་ཉིད་སྐུ་ཆོས་ཅན། བྱས་པར་ཐལ་ཏེ། འགོག་བདེན་འདུས་མ་བྱས་མ་ཡིན་ལ་ལམ་བདེན་འདུས་བྱས་མ་ཡིན་པ་གང་ཞིག ངོ་བོ་ཉིད་སྐུ་འགོག་བདེན་ཡིན་པའི་ཕྱིར། འདོད་ན། སྟོང་ཉིད་ཆོས་ཅན། མ་རིག་པ་ཡིན་པར་ཐལ། རང་བཞིན་རྣམ་དག་གི་ངོ་བོ་ཉིད་སྐུ་སྟོང་ཉིད་ཡིན་པ་གང་ཞིག དེ་བྱས་པ་ཡིན་པའི་ཕྱིར། ཡང་ཁ་ཅིག་གིས་འགོག་ལམ་ངོ་བོ་གཅིག་པ་མེད་ཟེར་ན། མཐོང་ལམ་རྣམ་གྲོལ་ལམ་པའི་རྒྱུད་ན་འགོག་བདེན་མེད་པར་ཐལ། ལམ་བདེན་དང་ངོ་བོ་གཅིག་པའི་འགོག་བདེན་མེད་པའི་ཕྱིར། ཁ་ཅིག་ན་རེ། གཞི་གྲུབ་ན་བདེན་བཞི་གང་རུང་ཡིན་པས་ཁྱབ་ཟེར་ན། ནམ་མཁའ་ཆོས་ཅན། བདེན་བཞི་གང་རུང་ཡིན་པར་ཐལ། གཞི་གྲུབ་པའི་ཕྱིར། འདོད་ན། དེ་མིན་པར་ཐལ། ཁྱོད་སྡུག་ཀུན་གཉིས་མ་ཡིན་པ་གང་ཞིག འགོག་ལམ་གཉིས་མ་ཡིན་པའི་ཕྱིར། དེ་དག་ཀྱང་ནོར་འཁྲུལ་གྱི་དབང་དུ་གྱུར་བ་ལས་ལེགས་པར་བཤད་པས་དབེན་པའི་ནོངས་ཚོགས་སྲས་བཅས་རྒྱལ་བའི་སྤྱན་སྔར་འཆགས་སོ། །འདི་ལས་ཉེར་བསྐྲུན་དགེ་བའི་མཐུ་ཡིས་ནི། །མཐའ་ཡས་འགྲོ་ཀུན་རྒྱལ་བའི་ས་ཐོབ་སྟེ། །སྟོབས་སོགས་རྣམ་པར་བྱང་པའི་ཡོན་ཏན་ཀུན། །བདག་གིར་བྱེད་པའི་དཔལ་དང་ལྡན་གྱུར་ཅིག །བདེན་བཞིའི་རྣམ་བཞག་སྙིང་བོར་དྲིལ་བ་ཐར་འདོད་ཡོངས་ཀྱི་འཇུག་ངོགས་ཞེས་བྱ་བ། བཙུན་པ་མ་ཏི་བྷ་དྲའི་ངག་གིས་བསྐུལ་བ་ལྟར་རྨོངས་པ་དཀོན་མཆོག་མིང་བས་ཡར་ངོའི་ཚེས་བཅུ་གཅིག་གི་ཉིན་སྦྱར་བ་རྫོགས་སོ།།