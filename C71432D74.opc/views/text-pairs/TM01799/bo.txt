༄༅། །ཞལ་གདམས།
ཨ་ཧོ། འཁོར་བ་འདི་ལ་ཡིད་མ་ཆེས། །འཁོར་བ་འདི་ལ་ཡིད་ཆེས་ན། །མྱང་འདས་ཞེས་བྱ་ཅི་ལ་སྲིད། །སེམས་ཉིད་འདི་ལ་ཡིད་མ་ཆེས། །སེམས་ཉིད་འདི་ལ་ཡིད་ཆེས་ན། །རིག་པ་ཞེས་པ་ཅི་ལ་སྲིད། །ལྟ་བ་འདི་ལ་ཡིད་མ་ཆེས། །ལྟ་བ་འདི་ལ་ཡིད་ཆེས་ན། །ཡེ་སྟོང་སྤྲོས་བྲལ་ཅི་ལ་སྲིད། །སྒོམ་པ་འདི་ལ་ཡིད་མ་ཆེས། །སྒོམ་པ་འདི་ལ་ཡིད་ཆེས་ན། །གཉུག་མ་ཤུགས་འབྱུང་ཅི་ལ་སྲིད། །སྤྱོད་པ་འདི་ལ་ཡིད་མ་ཆེས། །སྤྱོད་པ་འདི་ལ་ཡིད་ཆེས་ན། །འབད་རྩོལ་བྲལ་བ་ཅི་ལ་སྲིད། །གཞི་སྣང་འདི་ལ་ཡིད་མ་ཆེས། །གཞི་སྣང་འདི་ལ་ཡིད་ཆེས་ན། །ཡེ་གཞི་ཀ་དག་ཅི་ལ་སྲིད། །ལམ་སྣང་འདི་ལ་ཡིད་མ་ཆེས། །ལམ་སྣང་འདི་ལ་ཡིད་ཆེས་ན། །གསལ་སྟོང་ཟུང་འཇུག་ཅི་ལ་སྲིད། །འབྲས་བུ་འདི་ལ་ཡིད་མ་ཆེས། །འབྲས་བུ་འདི་ལ་ཡིད་ཆེས་ན། །ཟང་ཐལ་བརྗོད་བྲལ་ཅི་ལ་སྲིད། །ཀུན་རྫོབ་འདི་ལ་ཡིད་མ་ཆེས། །ཀུན་རྫོབ་འདི་ལ་ཡིད་ཆེས་ན། །སྣང་སྟོང་ཟུང་འཇུག་ཅི་ལ་སྲིད། །ཡོད་པ་མ་ཡིན་ཐམས་ཅད་སྟོང་། །མེད་པ་མ་ཡིན་ཀུན་ཏུ་གསལ། །སྟོང་གསལ་ངང་ལ་བཞག་ཙམ་ན། །འཁོར་འདས་ཆོས་ཀུན་རྫུན་ཕུག་རྡིབས། །ཐམས་ཅད་ཆོས་ཉིད་རྒྱན་དུ་ཤར། །རིག་སྟོང་སྤྲོས་བྲལ་འོད་ཀྱི་མདངས། །གསལ་སྒྲིབ་མེད་པར་འཁོར་འདས་ཁྱབ། །ཡེ་རྫོགས་འབྲས་བུ་གཞན་མི་རེ། །བདེ་ཆེན་རང་རིག་ཀློང་དང་འདྲེས། །དབྱིངས་གསུམ་དབྱེར་མེད་ངང་དུ་བཞག །འདི་ནི་སྤྲང་མོའི་རྫུན་རིས་ཡིན། །ཆོས་དང་མི་མཐུན་ནེ་ཙོའི་གཏམ། །གཞན་གྱིས་གཟིགས་ན་ཐུགས་ཁྲེལ་རྒྱུ། །སྤྲང་མོ་རང་གི་ཆོས་ལུགས་ལགས། །འཁོར་འདས་ཆོས་ཀུན་དེ་ལྟར་སྣང་། །འཁོར་བ་ཉམས་ལེན་བྱེད་མཁན་ལ། །མྱང་འདས་བྱ་བ་ཅི་ཕྱིར་ཤེས། །རྫུན་ཚིག་ཡིན་ནོ་ལྷ་གྲོགས་རྣམས། །བདེ་བའི་རྡོ་རྗེས་སོ།།